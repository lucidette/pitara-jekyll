---
title: মহাবিদ্যা - ৩
layout: default
author: পরশুরাম
volume: গড্ডলিকা
top-image: ../assets/tuntuni.jpg
order: 9
---

লুটবেহারী। মশায়, ভগবান বেচারাকে নিয়ে যখন-তখন টানাটানি করবেন না, চটে উঠবেন।

নিতাই। আচ্ছা, সকলেই যদি মহাবিদ্যা শিখে ফেলে তা হলে কি হবে?

জগদ্গুরু। সে ভয় নেই। তোমর প্রত্যেকে যদি প্রাণপণে চেষ্টা কর, তা হলেও কেবল দু-চারজন ওতরাতে পার।

সরেশ। সার, একবার টেস্ট ক'রে নিন না।

জগদ্গুরু। এখন পরীক্ষা করলে বিশেষ ভাল ফল পাওয়া যাবে না। অনেক সাধন দরকার।

নিরেশ। কিছু মার্কও কি পাব না?

জগদ্গুরু। কিছু-কিছু পাবে বই কি। কিন্তু তাতে এখন ক'রে-খেতে পারবে না।

নিরেশ। তবে না হয় আমাদের কিছু হোম-এক্সারসাইজ দিন।

জগদ্গুরু। বাড়িতে তো সুবিধা হবে না বাছা। এখন তোমরা নিতান্ত অপোগণ্ড। দিনকতক দল বেঁধে মহাবিদ্যার চর্চা কর।

খুদীন্দ্র। ঠিক বলেছেন। আসুন মহারাজা, আপনি আমি আর নবাব-সাহেব মিলে একটা আসোসিয়েশন করা যাক।

প্রফেসর গুই। আমাকেও নেবেন, আমি স্পীচ লিখে দেব।

মিস্টার গুহা । নিতাইবাবু, আমি ভাই, তোমার সঙ্গে আছি।

লুটবেহারী। আমি একাই এক-শ। তবে রূপচাঁদ বাবু যদি দয়া ক'রে সঙ্গে নেন।

রূপচাঁদ। খবরদার, তুমি তফাত থাক।

লুটবেহারী। বটে? তোমার মত ঢের-ঢের বড়লোক দেখেছি ।

গাট্টালাল। আমরা কারও তোয়াক্কা রাখি না- কি বল তেওয়ারীজী?

মিস্টার গুপ্টা। ভাবনা কি সরেশবাবু, নিরেশবাবু। আমি টেকনিক্যাল ক্লাস খুলছি, ভর্তি হ'ন। তরল আলতা, গোলাবী বিড়ি, ঘড়ি-মেরামত, ঘুড়ি মেরামত, দাঁত-বাধানো, ধামা-বাধানো - সব শিখিয়ে দেব।

দীনেশ। গুরুদেব, চুপি-চুপি একটা নিবেদন করতে পারি কি?

জগদ্গুরু। বল বংস।

দীনেশ। দেখুন, আমি নিতান্তই মুরুব্বীহীন। মহাবিদ্যার একটা সোজা তুকতাক - বেশী নয়, যাতে লাখ-খানেক টাকা আসে - যদি দয়া করে গরিবকে শিখিয়ে দেন।

জগদ্গুরু। বাপু, তোমার গতিক ভাল বোধ হচ্ছে না। মহাবিদ্বান্‌ অপরকেই তুকতাক শেখায় - নিজে ও সবে বিশ্বাস করে না।

দীনেশ। টিকিটের টাকাটাই নষ্ট । তার চেয়ে ডার্বির টিকিট কিনলে বরং কিছুদিন আশায় আশায় কাটাতে পারতুম।

গবেশ্বর। আমার কি হবে প্রভূ? কেউ যে দলে নিচ্ছে না ।

জগদ্গুরু ৷ তুমি ছেলে তৈরি কর। তাদেরও শেখাও - মহাবিদ্যা শেখে যে, গাড়ী-ঘোড়া চড়ে সে।

পাঁচু। আমার কি করলেন ধর্মাবতার?

জগদ্গুরু। তুমি এখানে এনে ভাল করনি বাপু। তোমার গুরু রুশিয়া থেকে আসবেন, এখন ধৈর্য ধরে থাক।

গুহা । দশ হাজার টাকা চাঁদা তুলতে পারিস ইউনিয়ন খুলে এমন হুড়ো লাগাব যে এখনি তোদের মজুরি পাঁচগুণ হয়ে যাবে।

মিস্টার গ্র্যাব। সাবধান, আমার চটকলের ত্রিসীমানার মধ্যে যেন এস না।

গুহা । (চুপি চুপি) তবে আপনার বাড়ি গিয়ে দেখা করব কি?

কাঙালীচরণ । দেবতা, আমি একট কথা জিজ্ঞাসা করতে পারি?

জগদ্গুরু। তোমার আবার কি চাই? ব'লে ফেল।

কাঙালী। যদি কখনও মহাবিদ্যা ধরা পড়ে যায়ে, তখন অবস্থাটা কি রকম হবে?

জগদ্গুর। (ঈষৎ হাসিয়া বেদী হইতে নামিয়া পড়িলেন)

ঘণ্টা ও কোলাহল

 