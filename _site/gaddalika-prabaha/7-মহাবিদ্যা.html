<!DOCTYPE html>
<html lang="bn">
<head>
	<meta charset="UTF-8">
	<title> মহাবিদ্যা - ১ </title>
	<link rel="stylesheet" href="../assets/bengali.css">
	<meta name="description" content="A story by পরশুরাম, part of গড্ডলিকা">
	<meta name="viewport" content="width=device-width,initial-scale=1.0">
	<link rel='icon' href='../assets/favicon.png' type='image/png' sizes="16x16">
</head>
<body>
	<header class="fixed-header">
		<div class="logo-container">
			<a href="../index.html">
      <img id="header-img" src="../assets/pitara_logo.png" alt="Pitara logo"> </a> </div>
      <nav id="nav-bar">
				<a class="nav-link" href="http://localhost:4000/index.html">Home</a>
				<a class="nav-link" href="http://localhost:4000/about-pitara.html">About</a>
				<a class="nav-link" href="http://localhost:4000/search-pitara.html">Search</a>
      </nav>
  </header>
	<article>
			<div class="top-image">
			<img src=../assets/tuntuni.jpg>
			</div>
		<h1> মহাবিদ্যা - ১ </h1>
		<p>বক্তৃতা-গৃহ। উচ্চ বেদীর উপর আচার্যের আসন। বেদীর নীচে ছাত্রদের 
জন্য শ্রেণীবদ্ধ চেয়ার ও বেঞ্চ। 
প্রথম শ্রেণীতে আছেন – 
হোমরাও সিং 		মহারাজা 
চোমরাও আলি 	   নবাব 
খুদীন্দ্রনারায়ণ 	  জমিদার 
মিস্টার গ্র্যাব 	 বণিক 
মিস্টার হাউলার 	  সম্পাদক 
ইত্যাদি 
দ্বিতীয় শ্রেণীতে – 
মিস্টার গুহা 		রাজনীতিজ্ঞ 
নিতাইবাবু 			সম্পাদক 
প্রফেসার গুঁই 		অধ্যাপক 
রূপচাঁদ 			বণিক 
লুটবেহারী 			ইনসলভেন্ট 
গাঁট্টালাল 			গেঁড়াতলার সর্দার<br />
তেওয়ারী 			জমাদার 
ইত্যাদি 
তৃতীয় শ্রেণীতে – 
মিস্টার গুপ্টা 		 বিশেষজ্ঞ 
সরেশচন্দ্র 	    	নূতন গ্রাজুয়েট 
নিরেশচন্দ্র 		ঐ
দীনেশচন্দ্র 		কেরানী 
ইত্যাদি 
চতুর্থ শ্রেণীতে –
পাঁচুমিয়া 			মজুর 
গবেশ্বর 		  মাষ্টার 
কাঙালীচরণ 		নিষ্কর্মা 
আরও অনেক লোক</p>

<p style="text-align: center;">প্রথম শ্রেণীর কথা</p>
<p>মিস্টার গ্রাব। হ্যাল্লো মহারাজা, আপনিও দেখছি ক্লাসে জয়েন করেছেন।</p>

<p>হোমরাও সিং। হ্যাঁ, ব্যাপারটা জানবার জন্য বড়ই কৌতূহল হয়েছে। আচ্ছা, এই জগদ্‌গুরু লোকটি কে?</p>

<p>গ্রাব । কিছুই জানি না। কেউ বলে, এঁর নাম ভ্যাণ্ডারলুট, আমেরিকা থেকে এসেছেন; আবার কেউ বলে, ইনিই প্রফেসার ফ্রাঙ্কেনস্টাইন। ফাদার ওব্রায়েন সেদিন বলছিলেন, লোকটি devil himself – শয়তান স্বয়ং। অথচ রেভারেণ্ড ফিগস্ বলেন, ইনি পৃথিবীর বিজ্ঞতম ব্যক্তি, একজন সুপারম্যান। একটা কমপ্লিমেন্টারি টিকিট পেয়েছি, তাই মজা দেখতে এলুম।</p>

<p>মিস্টার হাউলার। আমিও একখানা পেয়েছি।</p>

<p>হোমরাও। বটে? আমরা তো টাকা দিয়ে কিনেছি, তাও অতি কষ্টে। হয়তো জগদ্‌গুরু জানেন যে আপনাদের শেখবার কিছু নেই, তাই কমপ্লিমেন্টারি টিকিট দিয়েছেন।</p>

<p>খুদীন্দ্রনারায়ণ। শুনেছি লোকটি নাকি বাঙালী, বিলাত থেকে ভোল ফিরিয়ে এসেছে। আচ্ছা, বলশেভিক নয় তো?</p>

<p>চোমরাও আলি। না না, তা হ’লে গভর্নমেন্ট এ লেক্‌চার বন্ধ ক’রে দিতেন। আমার মনে হয়, জগদ্‌গুরু তুর্কি থেকে এসেছেন।</p>

<p>হাউলার। দেখাই যাবে লোকটি কে।</p>

<p style="text-align: center;">দ্বিতীয় শ্রেণীর কথা</p>
<p>নিতাইবাবু। জগদ্‌গুরু কোথায় উঠেছেন জানেন কি? একবার ইন্টারভিউ করতে যাব।</p>

<p>মিসটার গুহা। শুনেছি, বেঙ্গল ক্লাবে আছেন ৷</p>

<p>রূপচাঁদ। না না, আমি জানি, পগেয়াপটিতে বাসা নিয়েছেন।</p>

<p>লুটবেহারী। আচ্ছা উনি যে মহাবিদ্যার ক্লাস খুলেছেন, সেটা কি? ছেলেবেলায় তো পড়েছিলুম কালী, তারা, মহাবিদ্যা</p>

<p>প্রফেসার গুই। আরে, সে বিদ্যা নয়। মহাবিদ্যা কিনা সকল বিদ্যার সেরা বিদ্যা, যা আয়ত্ত হ’লে মানুষের অসীম ক্ষমতা হয়, সকলের উপর প্রভুত্ব লাভ হয় ৷</p>

<p>রূপচাঁদ ৷ এখানে তো দেখছি হাজারো লোক লেকচার শুনতে এসেছে। সকলেরই যদি প্রভুত্ব লাভ হয় তবে ফরমাশ খাটবে কে?</p>

	</article>
		<div class="chapter-nav">
			
			<a class="triangle-left" href="../gaddalika-prabaha/6-%E0%A6%9A%E0%A6%BF%E0%A6%95%E0%A6%BF%E0%A7%8E%E0%A6%B8%E0%A6%BE-%E0%A6%B8%E0%A6%82%E0%A6%95%E0%A6%9F.html"> </a>
			
			<a class = "nav-name" href="..">  </a>
			
		</div>
		</body>
