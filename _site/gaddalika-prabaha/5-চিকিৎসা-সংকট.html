<!DOCTYPEhtml>
<html lang="bn">
<head>
	<meta charset="UTF-8">
	<title> চিকিৎসা-সংকট - ২ </title>
	<link rel="stylesheet" href="../assets/bengali.css">
	<meta name="description" content="A story by পরশুরাম, part of গড্ডলিকা">
	<meta name="viewport" content="width=device-width,initial-scale=1.0">
	<link rel='icon' href='../assets/favicon.png' type='image/png' sizes="16x16">
</head>
<body>
	<header class="fixed-header">
		<div class="logo-container">
			<a href="../index.html">
      <img id="header-img" src="../assets/pitara_logo.png" alt="Pitara logo"> </a> </div>
      <nav id="nav-bar">
				<a class="nav-link" href="http://localhost:4000/index.html">Home</a>
				<a class="nav-link" href="http://localhost:4000/about-pitara.html">About</a>
				<a class="nav-link" href="http://localhost:4000/search-pitara.html">Search</a>
      </nav>
  </header>
	<article>
			<div class="top-image">
			<img src=../assets/tuntuni.jpg>
		</div>
		<h1> চিকিৎসা-সংকট - ২ </h1>
		<p>পরদিন খুব ভোরে নন্দবাবু নেপাল ডাক্তারের বাড়ি আসিলেন। রোগীর ভিড় এখনও আরম্ভ হয় নাই, অল্পক্ষণ পরেই তাঁর ডাক পড়িল। একটি প্রকাণ্ড ঘরের মেঝেতে ফরাশ পাতা। চারিদিকে স্তূপাকারে বহি সাজানো। বহির দেওয়ালের মধ্যে গল্পবর্ণিত শেয়ালের মত বৃদ্ধ নেপালবাবু বসিয়া আছেন। মুখে গড়গড়ার নল, ঘরটি ধোঁয়ায় ঝাপসা হইয়া গিয়াছে।</p>

<p>নন্দবাবু নমস্কার করিয়া দাড়াইয়া রহিলেন৷ নেপাল ডাক্তার কটমট দৃষ্টিতে চাহিয়া বলিলেন ‘বসবার জায়গা আছে।’ নন্দ বসিলেন।</p>

<p>নেপাল। শ্বাস উঠেছে?</p>

<p>নন্দ। আজ্ঞে?</p>

<p>নেপাল। রুগীর শেষ অবস্থা না হ’লে তো আমায় ডাকা হয় না, তাই জিজ্ঞেস করছি।</p>

<p>নন্দ সবিনয়ে জানাইলেন তিনিই রোগী ।</p>

<p>নেপাল। অ্যালোপ্যাথ ডাকাত ব্যাটারা ছেড়ে দিলে যে বড়? তোমার হয়েছে কি? নন্দবাবু তাঁহার ইতিবৃত্ত বর্ণনা করিলেন।</p>

<p>নেপাল। তফাদার কি বলেছে?</p>

<p>নন্দ। বললেন আমার মাথায় টিউমার আছে। 
নেপাল। তফাদারের মাথায় কি আছে জান? গোবর। আর টুপির ভেতর শিং, জুতোর ভেতর খুর, পাতলুনের ভেতর ল্যাজ। খিদে হয়?</p>

<p>নন্দ। দু-দিন থেকে একেবারে হয় না।</p>

<p>নেপাল। ঘুম হয়?</p>

<p>নন্দ। না। 
নেপাল। মাথা ধরে?</p>

<p>নন্দ। কাল সন্ধ্যেবেলা ধরেছিল। 
নেপাল। বাঁ দিক ?</p>

<p>নন্দ। আজ্ঞে হাঁ ।</p>

<p>নেপাল। না ডান দিক ? 
নন্দ। আজ্ঞে হাঁ ।</p>

<p>নেপাল ধমক দিয়া বলিলেন – ‘ঠিক ক’রে বল।’</p>

<p>নন্দ। আজ্ঞে ঠিক মধ্যিখানে।</p>

<p>নেপাল। পেট কামড়ায়? 
নন্দ। সেদিন কামড়েছিল। নিধে কাবলী মটরভাজা এনেছিল তাই খেয়ে।</p>

<p>নেপাল। পেট কামড়ায় না মোচড় দেয় তাই বল ৷</p>

<p>নন্দ বিব্রত হইয়া বলিলেন – ‘হাঁচোড়-পাঁচোড় করে।’ 
ডাক্তার কয়েকটি মোটা-মোটা বহি দেখিলেন, তার পর অনেকক্ষণ চিন্তা করিয়া বলিলেন – হুঁ। একটা ওষুধ দিচ্ছি নিয়ে যাও। আগে শরীর থেকে অ্যালোপ্যাথিক বিষ তাড়াতে হবে। পাঁচ বছর বয়সে আমায় খুনে ব্যাটারা ছ-গ্রেন কুইনীন দিয়েছিল, এখনও বিকেলে মাথা টিপ টিপ করে। সাতদিন পরে ফের এসো। তখন আসল চিকিৎসা শুরু হবে।’ 
নন্দ। ব্যারামটা কি আন্দাজ করছেন? 
ডাক্তার ভ্রূকুটি করিয়া বলিলেন – ‘তা জেনে তোমার চারটে হাত বেরবে নাকি? যদি বলি তোমার পেটে ডিফারেনশ্যাল ক্যাল্‌কুলস হয়েছে, কিছু বুঝবে? ভাত খাবে না, দু-বেলা রুটি, মাছ-মাংস বারণ, শুধু মুগের ডালের যূষ, স্নান বন্ধ, গরম জল একটু খেতে পার, তামাক খাবে না, ধোঁয়া লাগলে ওষুধের গুণ নষ্ট হবে। ভাবছো আমার আলমারির ওষুধ নষ্ট হয়ে গেছে? সে ভয় নেই, আমার তামাকে সালফার-থার্টি মেশানো থাকে। ফী কত তাও ব’লে দিতে হবে নাকি ? দেখছো না দেওয়ালে নোটিস লটকানো রয়েছে বত্রিশ টাকা ? আর ওষুধের দাম চার টাকা।’</p>

<p>নন্দবাবু টাকা দিয়া বিদায় লইলেন।</p>

<p>নিধু বলিল – ‘কেন বাওআ কাঁচা পয়হা নষ্ট করছ? থাকলে পাঁচ রাত বক্সে ব’সে ঠিয়াটার দেখা চলত ৷ ও নেপাল-বুড়ো মস্ত ঘুঘু, নন্-দাকে ভালমানুষ পেয়ে জেরা ক’রে থ ক’রে দিয়েছে ৷ পড়ত আমার পাল্লায় বাছাধন, কত বড় হোমিওফাঁক দেখে নিতুম ৷ এক চুমুকে তার আলমারি-শুদ্ধ ওষুধ সাবড়ে না দিতে পারি তো আমার নাক কেটে দিও।’</p>

		</article>
		<div class="chapter-nav">
			
			<a class="triangle-left" href="../gaddalika-prabaha/4-%E0%A6%9A%E0%A6%BF%E0%A6%95%E0%A6%BF%E0%A7%8E%E0%A6%B8%E0%A6%BE-%E0%A6%B8%E0%A6%82%E0%A6%95%E0%A6%9F.html"> </a>
			
			<a class = "nav-name" href="..">  </a>
			
		</div>
		</body>
