---
title: শ্বেতপুরী আর লালপুরী
layout: default
top-image: ../assets/catbird.jpg
order: 3
---
শ্বেতপুরীর রাজা আর লালপুরীর রাজা, দুজনের যেমন পাশাপাশি বাড়ি, তেমনি গলাগলি ভাব। শ্বেতপুরী বলে, “আমার ছেলে যখন বড় হবে, তখন তােমার মেয়ের সঙ্গে তার বিয়ে দেব।” লালপুরী বলে, “আমার মেয়ের যখন বয়স হবে, তখন তােমার ছেলেকে আমার জামাই করব।” আর দুজনেই বলে, “আহা, রানীরা যদি বেঁচে থাকতেন!” 

এমনি করে দিন কেটে যায়। হঠাৎ একদিন কোথ্থেকে এক শিকারি এসে রাজপুরীতে অতিথি হল। সে বলে এমন দেশ নেই যা সে দেখে নি। সেই সােনার দেশের কাজলি নদী, তার ওপারে রক্তমুখাে অসভ্যেরা থাকে, সেখানে সে হরিণ মারতে গিয়েছে; নীল সাগরের মধ্যিখানে ছায়ায় ঢাকা রত্নদ্বীপ, সেখানে সে মুক্তো আনতে গেছে; ঐ যে পুরীর সামনে পৃথিবীজোড়া গভীর বন, সেই বনের ওপারে গিয়ে সে অভূত দৃশ্য দেখে এসেছে। সকলে বলল, “অদ্ভুত দৃশ্যটা কিরকম?” শিকারি বলল, “দেখতে পেলাম ঝরনাতলায় বনের বুড়ি, মাথায় তার সােনার চুল। সেই চুল দিয়ে বুড়ি রপাের তাঁতে কাপড় বুনছে! চকচকে, ঝকঝকে, ফিনফিনে, ফরফরে চমৎকার কাপড়—তেমন কাপড় এ রাজ্যে নেই, ও রাজ্যে নেই, কোথাও নেই।”

সে রাত্রে রাজাদের চোখে আর ঘুম এলাে না। তারা শুয়ে শুয়ে কেবলই ভাবছে, ‘আহা! সে কাপড় যদি কিছু আনতে পারতাম। শেষটায় শ্বেতপুরীর আর সহ্য হল না—উঠে লালপুরীর ঘরে গিয়ে বলল, “লালপুরী ভাই, জেগে আছ?” লালপুরী বলল, “হ্যাঁ ভাই, সেই কাপড়ের কথা ভেবে ভেবে আমার আর ঘুম আসছে না|”

শ্বেতপুরী বলল, “আমারও সেই দশা। চল না, দুজনে চুপচাপ বেরিয়ে পড়ি।” লালপুরী বলল, “বেশ কথা। দেখা যাক, সেই বাড়ির সন্ধান পাওয়া যায় কি না।” শ্বেতপুরী চুপচাপ গিয়ে রাজভাণ্ডারীর কানে কানে বলল, “তদবির সিং, আমি কয়দিনের জন্য বাইরে যাচ্ছি, তুমি সাবধানে সব সামলে থেকো, আর রাজকুমারকে চোখে চোখে রেখাে।” লালপুরী তার বাপের আমলের বুড়ো চাকরকে জাগিয়ে বলল, “নিমকরাম, আমি কয়দিন একটু ঘুরে আসছি, তুমি আমার মেয়েকে দেখাে।” 

তারপর দুজনে বুড়ির খোঁজে বনের মধ্যে গেল। সেই যে গেল, আর তাদের খবর নেই। দুদিন যায়, দশদিন যায়, এমনি করে সাত মাস গেল। তখন দুষ্ট তদবির সিং নিমকরামকে লােভ দেখিয়ে বলল, “দাদা, বুড়ো হয়ে পড়লে, আর কয়দিনই-বা বাঁচবে। এখন এই বয়সে একটু জিরিয়ে নাও। তােমায় নদীর ধারে বাগান দিচ্ছি, ঘর দিচ্ছি, চাকর-দাসী সব দিচ্ছি—শেষ কটা দিন আরামে থাক। মেয়েটাকে দেখাশােনা, সে আমার গিন্নি করবে।" এই বলে নিমকরামকে ভুলিয়ে ভালিয়ে পাঠিয়ে দিল, পুরী থেকে অনেক দূরে। 

দিন যতই যায়, রাজকন্যা আর রাজপত্রের ততই কষ্ট বাড়ে। ক্রমে এমন হল যে তারা ভালাে করে খেতেই পায় না, ছেড়া ময়লা কাপড় পরে, নােংরা ঘরে মাদুর পেতে শােয়। ভাণ্ডারীটার ছেলেমেয়ে, ভাইপাে-ভাগনে, ভাইঝি-ভাগনি, মাসি-পিসি আর মেসাে-পিসে, তারা সব দলেবলে পুরীতে এসে থাকে। ভালাে ঘর সব তারাই নেয়, ভালাে কাপড় সব তারাই পরে, ভালাে খাবার সব তারাই খায়। শেষটায় একদিন নিমকরামের গিন্নি এসে রাজপুত্র আর রাজকন্যাকে পুরীর বাইরে তাড়িয়ে দিলাে। বলল, “যা, যা, বসে বসে আর খেতে হবে না; মাঠে গিয়ে শুয়াের চরা। যদি ভালাে করে চরাস, আর একটাও শুয়াের না হারায়, তা হলে বিকেলে চারটি ভাত পাবি। রাত্রে ঐ হােগলার ঘরে শুয়ে থাকিস।” 

দুজনে বনের ধারে, মাঠের মধ্যে শুয়াের চরাতে গেল। একটা শুয়াের ভারি দুষ্টু, কেবলই পালাতে চায়। রাজপুত্র তাকে ধরে এনে লাঠি দিয়ে খুঁচিয়ে বললেন, “খবরদার! এইখানে চোখ বুজে শুয়ে থাক; নড়েছিস কি মরেছিস!” তারপর দুজনে মিলে গল্প করতে লাগলাে। দুঃখের কথা বলে বলেও ফরােয় না; এদিকে বেলা যে শেষ হয়ে আসছে, তাদের সে খেয়ালই নেই। হঠাৎ রাজপুত্র চেয়ে দেখে, দুষ্ট শুয়ােরটা আবার কোথায় পালিয়েছে। কোথায় গেল? কোথায় গেল? চারদিক চেয়ে দেখে শুয়াের কোথাও নাই; পালের মধ্যে নাই, মাঠের মধ্যে নাই, পুরীতে যাবার পথেও নাই! তা হলে নিশ্চয় বনের দিকে গেছে, এই ভেবে তারা দুজনে গেল বনের মধ্যে খুঁজে দেখতে। 

খুজতে খুজতে, ঘুরতে ঘুরতে, বেলাশেষে যখন তারা শ্রান্ত হয়ে পড়লাে, তখন চেয়ে দেখে কোথায় মাঠ, কোথায় পুরী, তারা গভীর বনে এসে পড়েছে। দেখে তাদের বড় ভয় হল, বনের মধ্যে কোথায় যাবে? এমন সময়ে আঁধার বন ঝল-মলিয়ে বনের দেবী চন্দ্রাবতী তাদের সামনে এসে বললেন, “ভয় পেয়েছ? এসাে, এসাে, আমার ঘরে এসাে। তারা তাঁর সঙ্গে গেল। 

বনের মধ্যে প্রকাণ্ড যে বুড়াে বট, তার জটায় ঢাকা বিশাল দেহে চন্দ্রাবতী আঙুল দিয়ে ছুঁতেই গাছের গায় দরজা খুলে গেল। সেই দরজা দিয়ে রাজপুত্র আর রাজকন্যা ভেতরে ঢুকে দেখলাে, কি চমৎকার পুরী! সেইখানে হরিণের দুধ আর বনের ফল খেয়ে, তারা সবুজ চাদরঢাকা কচি ঘাসের নরম বিছানায় ঘুমিয়ে পড়লাে। ভােরের বেলা গাছের ফোকরের জানালা দিয়ে এক টুকরাে দিনের আলাে যেমনি এসে পুরীর মধ্যে পড়েছে, অমিন পাখিরা সব গেয়ে উঠলাে; রাজার ছেলে আর রাজার মেয়ে অবাক হয়ে উঠে বসলাে। চন্দ্রাবতী বললেন, 'এখন ভেবে বল দেখি, আমার কাছে থাকবে, না রাজপুরীতে ফিরে যাবে?'' 

তারা দুজনেই মাথা নেড়ে বলল, “না, না, দুষ্টু পুরীতে আর কক্ষনাে যাব । তার চাইতে বনের পুরী অনেক ভালাে। 

সেই থেকে রাজপুত্র আর রাজকন্যা বনপুরীতেই সুখে থাকে। বনের যত পশুপাখি, চন্দ্রাবতীকে সবাই চেনে। তারা এসে তাঁর সঙ্গে দেখা করে, গল্প করে আর কত মজার মজার কথা বলে; দুজনে অবাক হয়ে সেই-সব শােনে। একদিন এক বড়াে কাক, জানালা দিয়ে উড়ে এসে সিন্দুকের ওপর আরাম করে বসে বলল, “কাঃ কাঃ, ক্যায়া বাৎ!' চন্দ্রা বললেন, “এই যে, ভুণ্ডিদাদা যে! খবরটবর কিছু আছে?” কাক বলল, “হ্যাঁ, খবর বেশ ভালােই। কাঠরেরা সে বছর যত জঙ্গল কেটেছিল, সব আবার ভরিয়ে দেবার ব্যবস্থা হচ্ছে।” চন্দ্রা বললেন, “সে কিরকম?” কাক বলল, “শহরের মানুষ এসে সারাদিন খালি মাটি খুড়ছে আর বীজ লাগাচ্ছে, আবার নতুন বীজ খুজে আনছে।” চন্দ্রা বললেন, “তারা এরকম করছে কেন?” কাক বলল, “ওমা, তাও জান না? তােমার এই নন্দবন পার হলেই খণ্ডবন, তার পরে অবন। মানুষ পুরের লােকেরা এসে সেই অন্ধবনের বড়-বড় গাছ কেটে নিয়েছে। তাই অন্ধরাজ দুটো জাঁদরেল মানুষ পাকড়াও করে তাদের দিয়ে বন সারাচ্ছেন। চন্দ্রা বললেন, ‘‘আহা, তা হলে তাে মানুষ বেচারিদের বড়ই কষ্ট।” কাক বলল, “তা, কষ্ট তাে 
আছেই। ঘরবাড়ি, ছেলেপুলে, সব ছেড়ে বনের মধ্যে খাটছে, খাটছে, কেবলই খাটছে। যতদিন না কাটা জঙ্গলের সমস্ত জমিতে বীজ পোঁতা হয়, যতদিন না সেই বীজ থেকে চারা বেরােয়, যতদিন না সেই চারা বাড়তে বাড়তে গাছ হয়ে ওঠে, ততদিন তাদের ছুটি নেই।” বলে কাক উড়ে গেল। 

কাকের কথা শুনে রাজপুত্র আর রাজকন্যা কাঁদতে লাগলাে। তারা বলল, “আমরা অন্ধবনে যাব, আমাদের পথ বলে দাও।” চন্দ্রা বললেন, “নদীর ধার দিয়ে দিয়ে উত্তরমুখী চলে যাও, তা হলেই অন্ধবন খুজে পাবে। তার কাছেই ভূষণ্ডি কাক থাকে, সে তােমাদের পথ দেখাবে। সত্যি কথা ছাড়া আর কিছু বলবে না। নদীর জল ছাড়া আর কোন জল খাবে না। কোন গাছের ফল ছিড়বে না, ফল পাড়বে না—তা হলেই তােমাদের কোন বিপদের ভয় নেই।” 

ভােরবেলা দুজনে একটি বনরেশমের কম্বল আর পটলি ভরে খাবার সঙ্গে নিয়ে রওনা হল। দুপুরবেলা তারা শ্রান্ত হয়ে নদীর ধারে জল খেতে গেছে। তখন কোথা থেকে এক শিকারি এসে হাজির। সে বলল, “আরে ছি, ছি, ঐ নােংরা জল কি খেতে আছে ? এই নাও, বরফ দেওয়া ঠাণ্ডা জল। তারা বলল, "না, নদীর জল ছাড়া আর কোন জল আমরা খাব না।'' শিকারি রাগে গজগজ করতে করতে চলে গেল। 
রাত্রি হলে শুখনাে ঘাসের ওপর কম্বল পেতে দুজনে ঘুমিয়ে রইলাে; পরের দিন ভাের না হতে আবার উঠে রওনা হল। সেদিনও যেই তারা নদীর ধারে খেতে বসেছে, অমনি এক শিকারি এসে তাদের বলছে, “আরে, ও-সব বাসি পিঠে খাচ্ছ কেন? চমৎকার ফল রয়েছে, যত ইচ্ছা পেড়ে পেড়ে খাও।” তারা বলল, “না, আমরা বনের ফল ছিড়ব না, বনের ফল পাড়ব না।” শিকারি রাগে গজগজ করতে করতে চলে গেল। 

পরের দিন আবার যেই তারা নদীর ধারে বসেছে, অমনি এক শিকারি এসে তাদের আদর করে, মাথায় হাত বুলিয়ে জিজ্ঞাসা করলাে, “তােমরা কোথায় যাচ্ছ?” তারা বলল, “আমরা অন্ধবনে যাচ্ছি।' শিকারি বলল, “আরে চুপ চুপ, অন্ধরাজা শুনতে পেলেই সর্বনাশ! ওরকম বলতে নেই কেউ জিজ্ঞাসা করলে বলবে, কোথাও যাচ্ছি না, এই নদীর ধারে বেড়াচ্ছি। তারা বলল, “না, আমরা সত্যি কথা ছাড়া আর কোন কথা বলব না।” 

তার পরের দিন তারা অন্ধবন দেখতে পেল। বনের মধ্যে অনেকখানি জায়গা ময়দানের মতাে খোলা — কাঠুরেরা সেখানে জঙ্গল কেটে সাফ করেছে। সেই খােলা ময়দানে শ্বেতপুরী আর লালপুরীর রাজা শাবল দিয়ে মাটি খুঁড়ছে। তাদের দেখতে পেয়েই রাজপুত্র আর রাজকন্যা “বাবা, বাবা, বলে দৌড়ে গেল। কিন্তু রাজারা তাদের দিকে ফিরেও চাইলাে না। ছেলে আর মেয়ে কত বলল, কত বােঝালাে, তারা সে-সব কথা কানেও নিলাে না। তারা কেবল মাটি খুড়ছে আর নিজেরা বলাবলি করছে যে, এই জমিটা শেষ হলেই আবার বীজ আনতে যেতে হবে। 

রাজপুত্র আর রাজকন্যা অনেকক্ষণ সেখানে দাঁড়িয়ে রইলাে, তারপর বিষন্ন মুখে নদীর ধারে এসে বসলাে। এমন সময়ে বুড়াে ভূষণ্ডিকাক এসে তাদের সামনে ঘাসের ওপর বসে বলল, “কঃ কঃ,—ভাবনা কিসের, কও না শুনি। তারা সব কথা। খুলে বলল। কাক বলল, “এরই জন্য এত ভাবনা? তা হলে বলি শােন। যখন ঐ পাহাড়ের ওপর রাঙা সূর্য ডুবে যাবে, তখন মানুষেরা তাদের কাজকর্ম রেখে বিশ্রাম করবে। তখন যদি চটপট গিয়ে শাবলদুটোকে নদীর মধ্যে ফেলতে পার, তা হলেই তারা কাজের কথা সব ভুলে যাবে। তারপর তাদের সামনে গিয়ে বলবে— “ঝরনাতলায় আপনমনে, কোথায় বুড়ি কাপড় বােনে? রপাের তাঁতে সােনার চুল, সব কি ফাঁকি, সব কি ভুল?” বললেই সব কথা তাদের মনে পড়ে যাবে। যা দেখছাে এ-সমস্তই অন্ধরাজের ফাঁকি সেই শিকারি সেজে তােমাদের পুরীতে গিয়েছিল, আর বনের পথে তােমাদেরও ভােলাতে চেয়েছিল। যাও, সন্ধ্যা হয়ে এলাে, এখনই দৌড়ে যাও।” 
তারা দুজনে হাঁপাতে হাঁপাতে এসে দেখলাে সূর্য অস্ত যায় যায়। একট, পরেই রাজারা যেমন শাবল রেখে দিয়ে বিশ্রাম করতে বসেছে, অমনি তারা শাবল দুটো নিয়ে এক দৌড়ে গিয়ে নদীর মধ্যে ফেলে দিল। তারপর ফিরে এসে যেই তারা সেই ভূষণ্ডির শেখানাে কথাগুলাে বলেছে, অমনি লালপুরী আর শ্বেতপুরী লাফিয়ে উঠে বলল, “আরে এ কি! তােমরা কোত্থেকে এলে? বনের মধ্যে আসলে কি করে? এত রােগা হয়ে গেছ কেন? তােমাদের সঙ্গে লােকজন কোথায় ? আমাদের খবর পেলে কার কাছে?” তারা একে একে সব কথা বলল। তারপর তারা চারজনে মনের আনন্দে হাসতে হাসতে, কাঁদতে কাঁদতে পুরীতে ফিরে চলল। 

তারপর কি হল? তারপর সবাই পুরীতে ফিরে এলাে, আমােদ-আহাদ, ভােজ, উৎসব লেগে গেল। তারপর? তারপর একদিন লালপুরীর রাজকন্যার সঙ্গে শ্বেতপুরীর রাজপুত্রের ধুমধাম করে বিয়ে হল—বনের দেবী চন্দ্রাবতী নিজে এলেন বিয়ে দেখতে। আর হতভাগা তদবির সিং-এর কি হল? তাকে অন্ধবনে পাঠিয়ে দেওয়া হল—আজও সেখানে সে তার গিন্নির সঙ্গে কেবল মাটি খুঁড়ছে আর বীজ পুঁতছে, আর বনে-জঙ্গলে বীজ খুঁজে বেড়াচ্ছে। 

সন্দেশ-১৩২৮ 
